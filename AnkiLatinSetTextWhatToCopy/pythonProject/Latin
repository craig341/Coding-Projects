num iam ulla repudio erubescit,

postquam feminae quaedam illustres ac nobiles

non consulum numero

sed maritorum annos suos computant

et exeunt matrimonii causa,

nubunt repudii?



tamdiu istuc timebatur,

quamdiu rarum erat;



quia nulla sine divortio acta sunt,

quod saepe audiebant id facere didicerunt.



num iam ullus adulterii pudor est,

postquam eo ventum est

ut nulla virum habeat nisi ut adulterum irritet?



pudicitia argumentum est deformitatis.

quam invenies tam miseram, tam sordidam,

ut illi satis sit unum adulterorum par,

nisi singulis divisit horas

et non sufficit dies omnibus,

nisi apud alium gestata est,

apud alium mansit?

infrunita et antiqua est,

quae nesciat matrimonium vocari unum adulterium.